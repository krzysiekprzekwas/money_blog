---
layout: single
title:  "Robo-zwrot - Recenzja Finax"
date:   2021-05-20 12:00:00 +0100
header:
    teaser: /assets/img/2021-05-20-Robo-zwrot-recenzja-finax/teaser.jpg
    overlay_color: "#000"
    overlay_filter: "0.5"
    overlay_image: /assets/img/2021-05-20-Robo-zwrot-recenzja-finax/teaser.jpg
---

Obiecane i zapowiedziane wprowadzenie pierwszego akumulacyjnego produktu inwestycyjnego w portfelu Pana Pieniądza. Po ponad 12 miesiącach korzystania z platformy Finax chciałbym opowiedzieć Wam, dlaczego na niej zainwestowałem, jakie osiągam tam wyniki oraz jakie mam z nią plany na przyszłość.

## Co mam do powiedzenia?

To jest moja pierwsza realna recenzja konkretnego produktu finansowego, więc przecieramy razem nowe szlaki. Postaram się w pierwszej kolejności przybliżyć Wam czym jest Finax, jak działa, jak z niego korzystam oraz ile mnie to kosztuje czasu i złotówek. Postaram się potem poruszyć dość unikalną kwestię bezpieczeństwa na tej platformie, a na koniec pokaże moją strategię inwestycyjną i jej wyniki po 12 miesiącach inwestycji. Materiał bazuje tylko i wyłącznie na moich doświadczeniach, nie jest częścią kampanii reklamowej Finax, a ja poza posiadaniem u nich konta, nie jestem z nimi w żaden sposób powiązanych. Nie uświadczycie tutaj nawet ref-linków. :-) 

## Czym jest Finax?

Gdy wygooglamy firmę Finax zobaczymy recenzje opisujące *słowacki fintech*, *robo-advisor* oraz *inteligentne inwestycje*. Punktem wyjścia wiedzy o Finax powinno być hasło, że jest to przede wszystkim ***dom maklerski***. Jest to o tyle ważne, że takie instytucje w przeciwieństwie do wielu firm P2P są rynkiem dużo bardziej uregulowanym, co przekłada się na bezpieczeństwo dla nas jako końcowych klientów. Ich historia wywodzi się ze Słowacji, a od pewnego czasu ich usługi są także dostępne w Polsce i na Węgrzech. W swojej misji firmowej podkreślają, że ich największe zainteresowanie to rynek środkowoeuropejski. A co to za misja? Tutaj zacytuje bezpośrednio z ich strony internetowej:

> Misją Finax jest udostępnianie i rozwój inteligentnych inwestycji dla każdego.

Brzmi pięknie, lecz od razu sugeruje kolejne pytanie - jak zamierzają to zrobić. Otóż kluczową różnicą oddzielającą Finax od znanych nam najczęściej bankowych domów maklerskich jest to, że nie służy on tylko do pośrednictwa w jednostkowych transakcjach na giełdzie. Nawet co więcej - w Finax nie mamy możliwości bezpośredniego składania zleceń kupna i sprzedaży. Ich flagową ofertą jest w pełni automatyczna usługa *robo-advisor* wyręczająca nas w długoterminowym inwestowaniu w fundusze i indeksy.

## Robo-co? Nowy scam!

Przyznaje, że na pierwszy rzut oka to nie jest najprzyjemniejsza nazwa (*tak samo, jak rzadko znane powiązanie pomiędzy hasłami P2P i parabank*). W wiślanej mowie określamy to ***robo-doradcą***. Przedrostek *robo-* też jest delikatną futuryzacją. Finax proponuje nam usługę w postaci cyfrowego doradcy inwestycyjnego, który na podstawie krótkiej ankiety wybiera dla nas odpowiedni skład portfolio. Ich produkt to w dużym uproszczeniu autorski program decydujący, kiedy i co dokupić/sprzedać do naszego konta Finax.

Algorytm Finax w mojej opinii jest kwintesencją prostoty użytkowania i mojego osobistego nastawienia do długoterminowych inwestycji. Jedynym realnym parametrem, który jesteśmy w stanie zmieniać, jest to ile procent naszego portfolio chcemy przekazać w akcje, a ile w obligacje.

## Bezpieczeństwo

Z perspektywy produktów, o których do tej pory miałem okazję pisać na tym blogu, Finax z pewnością znajduje się po tej bezpieczniejszej stronie inwestowania. Przede wszystkim nasze inwestycją są zabezpieczone przez słowacki [Garancny Fond](https://www.garancnyfond.sk/) oraz jest *nadzorowany* przez Narodowy Bank Słowacji. Fundusz zabezpiecza nasze aktywa w Finax do wysokości 50 000 euro, natomiast nadzór ma obowiązek weryfikować rzetelność prowadzonej działalności.

Oczywiście nie oznacza to, że jest to bezwzględnie bezpieczny produkt, na którym nie da się stracić. Wciąż inwestujemy na giełdach, wciąż inwestujemy w ETFy/akcje, wciąż jesteśmy wrażliwi na *zmianę ich wartości*!

## Jak ja korzystam z Finax

Konto w Finax otworzyłem dokładnie 30 kwietnia 2020 roku. Moja *strategia* na tej platformie to istne apogeum lenistwa. Jedyne co robię to, co miesiąc, jakoś w pierwszym tygodniu przelewam tam *200 zł*. I nic więcej. Dotychczasowe wyniki na screenie poniżej:

{% include figure image_path="/assets/img/2021-05-20-Robo-zwrot-recenzja-finax/1.jpg" alt="Dashboard Finax" %}

Stopa zwrotu powyżej ***13%*** to naprawdę rewelacyjny wynik. Jednak, żeby być sprawiedliwym - szczególnie 2 i 3 kwartał 2020 były okresami niezwykle sprzyjającymi inwestycjom na giełdach. Niezależnie od tego jestem bardzo zadowolony z rezultatu. Jestem też przekonany, że ten procent w przyszłości znacząco spadnie.

## Koszty

Finax mimo swojej robotyzacji możemy także interpretować jako fundusz aktywnie zarządzany, a to oznacza jedno - koszty zarządzania. W Finax występują dwie opłaty:
* ***1,2 %*** opłaty manipulacyjnej przy wpłatach mniejszych niż 1000 euro
* ***1,4 %*** opłaty administracyjnej za zarządzanie portfelem

Z pewnością są to kwoty, które wpływają na zwroty z inwestycji, jednak w moim przekonaniu jest to część ceny za wygodę, jaką otrzymujemy w tym modelu inwestowania. Do tej pory fundusze zawarte w moim portfolio dawały radę odpracować koszt swojego zarządzania, co traktuje jako duży plus dla Finax.

## Dla kogo Finax

Jednoznacznie dla tych, którzy są w stanie poświęcić ostateczny wynik finansowy oraz kontrole w zamian za wygodę. Ustawienie Finax trwa ~1,5h, ustawienie cyklicznych przelewów ~10 minut i tak naprawdę można o tej platformie zapomnieć na tyle na ile się czujemy z tym komfortowo. Zabezpieczenie aktywów do sumy ponad 200 tyś. złotych oraz nadzór szanowanej instytucji finansowej pozwalają spać spokojnie. 

Jeśli natomiast posiadasz chęć aktywniej inwestować w ETF'y, szukasz absolutnie najtańszego sposobu na kupno jednostek ETF albo masz swoją jasno określoną strategię, którą chcesz zobaczyć w swoim portfolio - wybierz inny produkt. Mimo że tak jak podkreśliłem wyżej Finax to makler, znacząco różni się on od typowych bankowych kont, XTB czy Degiro.

Ja w swoim portfelu widzę miejsce na Finax. Plasuje się ono gdzieś pomiędzy samodzielnym kupnem ETF a samodzielnymi inwestycjami w obligację. Skład portfela, opłaty i transparentność firmy są dla mnie na wystarczająco satysfakcjonującym poziomie, aby dołączyć ich do swoich inwestycji. Już od majowego podsumowania co miesiąc będziecie mieli okazję zobaczyć stan mojego portfolio na Finax oraz personalne odczucia *w trakcie jazdy*.

## Więcej informacji

Tym postem chciałem przedstawić Wam nowy dodatek do mojego portfolio. Oznacza to, że pozostało jeszcze wiele bardzo interesujących faktów i otwartych pytań dotyczących Finax. Jeśli taka platforma jest dla Was interesująca, gorąco zachęcam do zagłębienia się w ten temat. Polecam od siebie poniższe materiały:
* [Recenzja Finax od Doradca.tv](https://www.doradca.tv/finax-robo-doradca-recenzja-opinie/)
* [Recenzja Finax od DNA rynków](https://dnarynkow.pl/test-robo-doradcy-finax-recenzja-opinie/)
* I chyba najważniejsza (z perspektywy Finax) recenzja - od [Michała Szafrańskiego](https://jakoszczedzacpieniadze.pl/moj-publiczny-portfel-w-finax-i-inne-urodzinowe-niespodzianki)
