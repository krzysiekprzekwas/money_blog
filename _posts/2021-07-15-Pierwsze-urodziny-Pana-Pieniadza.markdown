---
layout: single
title:  "Pierwsze urodziny Pana Pieniądza"
date:   2021-07-15 12:00:00 +0100
header:
    teaser: /assets/img/2021-07-15-Pierwsze-urodziny-Pana-Pieniadza/teaser.jpg
    overlay_color: "#000"
    overlay_filter: "0.5"
    overlay_image: /assets/img/2021-07-15-Pierwsze-urodziny-Pana-Pieniadza/teaser.jpg
---

Chyba nic nie przemija tak szybko, a jednocześnie tak niepostrzeżenie, jak nieliczony czas. W ciągu tego miesiąca przyszła do mnie faktura, że kończy się moja licencja na domenę _PanPieniądz.blog_. Oznacza to, że lada moment mija rok, od momentu w którym pojawiłem się w internecie i zacząłem publicznie publikować moje portfolio inwestycyjne! Chciałbym w tym poście opowiedzieć Wam o swoich wrażeniach z tego projektu (początkowych i obecnych) oraz najważniejszych planach na przyszłość.

## Pierwszy kroczek

Powitalny post odważyłem się opublikować 15 lipca 2020 roku. Niezapomniane uczucie wymieszanej ekscytacji ze wstydem i strachem. Od tamtego momentu udostępniłem pod swoim internetowym pseudonimem łącznie 19 postów. Nie jest to wynik powalający na kolana, jednak dla mnie jest on niezwykle ważny. Nie jestem typem osoby, która posiada bezwzględną łatwość ekspresji swoich myśli i przekonań. Fakt, że odważyłem się opublikować pierwszy post, pozwolił mi przełamać pewną barierę wewnętrząć i udowodnić sobie samemu, że blogowanie to coś, czego też mogę się nauczyć.

## Pierwsze wrażenia

Finanse mają to do siebie, że ludzie bardzo często podchodzą do nich mocno osobiście. W pełni to rozumiem. W końcu sam traktuje je na tyle poważnie, że zacząłem prowadzić o nich bloga. Odczuwalne jest też jednak to, że wiele osób zaangażowanych w dziedziny inwestycyjne, oszczędnościowe czy dochodowe ma swoje własne prawdy, z którymi próżno debatować. Chwilę mi to zajęło, zanim doszedłem do tego wniosku, jednak po drodze _zarobiłem_ sobie niemało dość zgryźliwych komentarzy. Część z nich była naprawdę pomocna. Zwrócono mi uwagę na takie podstawy jak wielokrotna weryfikacja ortografii i składni moich tekstów, niektóre dyskusyjne rozwiązania estetyczne oraz na przyswajalność języka, jakiego używam do komunikacji z Wami. 

Znalazły się tez jednak takie komentarze, których realny cel ciężko mi określić. Internet jako całość ma raczej słodko-kwaśny smak i z tym musiałem się liczyć. Jeśli planujesz w swoim czasie uruchamiać swojego bloga/funpage/instagrama/stronkę miej na uwadze, że nie na każdy czerstwy chleb warto smarować masło. PanPieniądz to moja osobista wizja transparentnych publikacji inwestycyjnych. To nie porady co Ty powinieneś zrobić ze swoimi pieniędzmi.

## Ile zarobiłem na reklamach

Jeśli czytaliście chociaż jedno podsumowanie miesięczne, to mogliście zwrócić uwagę, że w niektórych miejscach na blogu znajdują się banery reklamowe. Zastanawiałem się przez pewien czas, czy to jest forma reklam jaką chciałbym tutaj prowadzić. Ustaliłem sobie kilka zasad:
* Banery umieszczam jako graficzny element przy omawianiu poszczególnej platformy.
* Żadna reklama nie może być inwazyjna. Żadnych popupów, muzyczek, pełnych ekranów itp.
* Jeśli masz AdBlocka to trudno. Masz swoje przekonanie co do "ceny" internetu i nie będę z tym walczył.
* Reklamy mogą dotyczyć tylko produktów, z którymi mam _bezpośrednie_ doświadczenie. Żadnych rekomendacji w ciemno.

Zdecydowałem się na dołączenie do programu [TargetCircle](https://targetcircle.com/). Z związku z tym, otrzymuje wypłatę w scenariuszu w którym ktoś założy konto i zainwestuje w daną platformę po wejściu z mojego linka/banera. Ten fakt + dość restrykcyjne zasady co do reklam powodują, że na przestrzeni ostatnich 12 miesięcy średni dochód na miesiąc z reklam to mniej niż **5,00 €**. Zyski z bloga przekazuje na koszty jego prowadzenia - póki co nie jest to najbardziej rentowny biznes świata. Mówię to po to, żebyś miał świadomość, dlaczego prowadzę tego bloga. Moją intencją nie jest zainkasować jak najwięcej z udostępniania Twojego ekranu reklamodawcom, a jedynie budować wspólną społeczność świadomą potencjalnych zysków i ryzyk w świecie inwestycji alternatywnych.

## Techniczne ciekawostki

Zaczynając ten projekt nie miałem do siebie wystarczającego zaufania, aby przekonać się do inwestycji większej liczby miedziaków i własnego czasu już na samym starcie. Ruszyłem na start  na platformie BlogSpot. Pozwoliło to ruszyć niemal w jeden wieczór, jednak przy mojej zerowej znajomości tej usługi związałem sobie ręce wizualnie i funkcjonalnie. Po jakimś czasie zdecydowałem się na samodzielny twór, poprzez który mam możliwość publikować Wam moje podsumowania. Przyniosło to więcej świeżości i elastyczności. Wizualna tożsamość tego bloga przeszła parę iteracji, ale chyba zaczynamy do brzegu. Dostałem od Was wiele przydatnych sugestii dotyczących rzeczy, które mógłbym dalej usprawnić, aby uczynić treść bardziej przyswajalną. W najbliższych miesiącach zamiarzam się pochylić nad takimi tematami jak:
* Nowa podstrona z graficznym spisem całego portfolio "na dziś"
* Prostsze do interpretacji nagłówki przy poszczególnych platformach na miesięcznych podsumowaniach
* Wykresy uwzględniające zarówno zyski, jak i włożony kapitał

A co dalej to zobaczymy :-)

## A poza piśmiennictwem

Mogliście zauważyć jakiś czas temu, że pod moim bio pojawił się dość niezgrabny na ten moment link do mojego fanpage na Facebooku. Szukam sposobów na zwiększenie zasięgów mojego bloga. Jeśli macie na to ochotę to zapraszam do zostawienia łapki w górę, aby widzieć informacje o nowych postach. Najwyższa też pora, aby skorzystać z udostępnionego Wam newslettera. Od początku bloga zapisało się już tam kilkadziesiąt osób, lecz jak pewnie subskrybenci zauważyli - nigdy nie wysłałem żadnej wiadomości. Postaram się przygotować schludną templatkę do maila i informować raz na miesiąc co udało mi się opublikować.

## Tak więc

To chyba wszystko co chciałem Wam przekazać po roku mojej aktywności pod cyfrowym pseudonimem Pana Pieniądza. Jestem sobie samemu niezmierni wdzięczny, że rok temu odważyłem się wyjść z moim portfelem do ludzi. Dziękuje za wszystkie opinie, te przychylne i odwrotnie, sugestie i uwagę, jaką poświęcacie moim publikacjom. Do usłyszenia niedługo na najbliższym podsumowaniu portfela!
